### XXVI

Pozornie stosunki Karenina z żoną były takie same jak poprzednio. Jedyna
różnica polegała na tym, że Karenin był jeszcze bardziej zajęty niż dawniej.
Jak za lat ubiegłych, tak i tego roku wczesną wiosną wyjechał do wód za
granicę, by podreperować zdrowie, nadwątlone, jak co rok, wytężoną pracą w
zimie, i jak zawsze w lipcu powrócił, by natychmiast ze wzmożoną energią
zabrać się do swych zwykłych zajęć. Pani Karenin, jak zawsze, wyjechała na
letnisko, on zaś pozostał w Petersburgu.

Od czasu ich rozmowy po owym przyjęciu u księżnej Twerskiej Aleksy
Aleksandrowicz nigdy już więcej nie mówił z żoną o swych podejrzeniach ani o
swej zazdrości, a jego zwykły sposób zwracania się do niej, jakby
przedrzeźniając kogoś, był w obecnych warunkach niezwykle dogodny. Karenin
zdawał się tylko nieco bardziej oziębły, tak jakby miał do żony trochę żalu o
tę pierwszą nocną rozmowę, od której ona się uchyliła. W jego stosunku do niej
był odcień urazy, nic więcej. „Nie chciałaś się rozmówić ze mną — zdawał się
zwracać w myślach do żony — tym gorzej dla ciebie. Teraz ty będziesz mnie
prosiła o rozmowę, lecz ja już żadnych wyjaśnień nie zechcę. Tym gorzej dla
ciebie — mówił w duchu Aleksy Aleksandrowicz, podobny człowiekowi, który by na
próżno próbował ugasić pożar, aż wreszcie, rozgniewany bezowocnością swych
wysiłków, powiedziałby: „Jeśli tak, to masz! Spal się cały!"

Ten rozumny, a w sprawach służbowych bystry człowiek nie pojmował całej
absurdalności takiego postępowania z żoną. Nie pojmował, ponieważ zanadto się
obawiał zdać sobie sprawę że swej obecnej sytuacji. Zamknął tedy w duszy na
klucz i opieczętował tę skrytkę, w której znajdowały się jego uczucia dla
rodziny, tj. dla żony i syna. Troskliwy zazwyczaj ojciec, z końcem owej zimy
stał się wyraźnie oziębły dla Sierioży i traktował go równie ironicznie jak
żonę. Zwracał się do niego: „I cóż, młody człowieku!"

Aleksy Aleksandrowicz był przekonany i twierdził, że nigdy jeszcze nie miał
tyle spraw urzędowych co tego roku; nie uświadamiał sobie, że to on sam wciąż
wynajdywał dla siebie w tym roku zajęcia i że był to jeden ze środków, które
pozwalały mu nie otwierać owej skrytki, gdzie leżały zamknięte uczucia dla
żony i rodziny oraz myśli o nich, tym straszliwsze, im dłużej tam spoczywały.
Gdyby ktoś miał prawo zapytać Karenina, co sądzi o postępowaniu żony, to
łagodny i spokojny Karenin nic by nie odpowiedział, lecz bardzo by się na
pytającego rozgniewał. Dlatego też, ilekroć go zapytywano o zdrowie żony,
przybierał wyraz dumny i surowy. Nie chciał nic myśleć o jej postępowaniu i
uczuciach, i rzeczywiście nic o nich nie myślał.

Kareninowie zajmowali na stałe willę w Peterhofie i zazwyczaj hrabina Lidia
Iwanowna również spędzała tam lato, często widując się po sąsiedzku z Anną.
Ale w tym roku nie chciała mieszkać w Peterhofie, nie była u Anny, a nawet
dała do zrozumienia Kareninowi, że zażyłość Anny z Betsy i z Wrońskim wydaje
się jej niepożądana. Aleksy Aleksandrowicz surowo ją osadził oświadczając, że
jego żona jest wyższa ponad wszelkie podejrzenia, i od tego czasu począł
unikać hrabiny Lidii Iwanowny. Nie chciał widzieć, 'więc też i nie widział, że
już wiele osób z towarzystwa krzywo patrzy na jego żonę. Nie chciał rozumieć i
nie rozumiał, dlaczego Anna specjalnie nalegała na to, by się przenieść do
Carskiego Sioła, gdzie -bawiła Betsy i skąd było blisko do letnich kwater
pułku Wrońskiego Nie pozwalał sobie myśleć o tym i nie myślał, zarazem jednak
w głębi duszy — nigdy nie wypowiadając tego nawet przed sobą samym i nie mając
po temu nie tylko żadnych dowodów, ale nawet podejrzenia — wiedział na pewno,
że jest zdradzonym mężem, i był z tego powodu głęboko nieszczęśliwy.

Ileż' to razy w ciągu ośmiu lat szczęśliwego pożycia małżeńskiego na widok
cudzych niewiernych żon i zdradzanych mężów Aleksy Aleksandrowicz zadawał
sobie pytanie: „Jak można coś podobnego tolerować?! Jak można nie skończyć z
taką okropną sytuacją?!" Teraz wszakże, gdy klęska zwaliła się na. niego
samego, nie tylko nie myślał, jak położyć temu kres, ale nie chciał nic
wiedzieć : o własnej sytuacji. Nie chciał wiedzieć -właśnie dlatego, że była
zbyt okropna, zbyt nienaturalna:

Od czasu swego powrotu z zagranicy Aleksy Aleksandrowicz był dwa razy na
letnisku. Raz przyjechał na obiad, za drugim razem spędził w domu wieczór wraz
z gośćmi, lecz ani razu nie nocował, jak to zwykł był czynić innymi laty.

W dniu wyścigów był bardzo zajęty. Mimo to już z rana, robiąc rozkład dnia,
postanowił zaraz po wczesnym obiedzie pojechać na letnisko do żony, a stamtąd
na wyścigi, na których miał być cały dwór i gdzie on też być musiał. Do żony
zaś chciał wstąpić dlatego, ponieważ postanowił bywać u niej raz na tydzień
dla zachowania pozorów. Poza tym tego dnia, jak co piętnastego każdego
miesiąca, miał jej zawieźć, wedle ustalonego trybu, pieniądze na wydatki
domowe.

Opanowanie myśli, jakie osiągnął Karenin, sprawiło, że przy rozważaniu
wszystkiego, co dotyczyło żony, nie pozwolił sobie na rozmyślanie o niej
samej.

Ranek ów był bardzo pracowity. Hrabina Lidia Iwanowna przysłała mu w
przeddzień broszurę bawiącego podówczas w Petersburgu znakomitego podróżnika,
znawcy Chin, i prosiła listownie Karenina o przyjęcie owego podróżnika,
człowieka z różnych względów bardzo ciekąwego i pożytecznego. Aleksy
Aleksandrowicz nie zdążył przeczytać nadesłanej broszury wieczorem i dokończył
ją dopiero rano. Potem zjawili się petenci, rozpoczęły się raporty, audiencje,
nominacje, dymisje, wymiar gratyfikacji, rent, poborów, załatwianie
korespondencji, słowem, ta, jak ją nazywał Aleksy Aleksandrowicz, powszednia
robota, która zabierała mu tyle czasu. Później przyszła kolej na sprawy
osobiste — wizytę doktora i plenipotenta. Plenipotent nie zajął zbyt wiele
czasu, wręczył tylko potrzebną kwotę i złożył krótkie sprawozdanie ze stanu
interesów, które były niezbyt pomyślne, tak się bowiem złożyło, że z powodu
częstych wyjazdów — wydatki się tego roku zwiększyły i powstał deficyt.
Natomiast doktor, petersburska znakomitość, osobisty znajomy Karenina, zabrał
mu wiele czasu. Aleksy Aleksandrowicz nie spodziewał się go tego dnia, był
więc zaskoczony, zwłaszcza że doktor począł go szczegółowo wypytywać o stan
zdrowia, osłuchał klatkę piersiową, opukał i wymacał wątrobę. Aleksy
Aleksandrowicz nie wiedział, że jego przyjaciółka, hrabina Lidia Iwanowna,
która zauważyła, że zdrowie jego w tym roku szwankuje, prosiła doktora, by go
odwiedził i zbadał. „Niech pan to zrobi dla mnie" — powiedziała.

— Zrobię to dla Rosji, proszę pani! — rzekł doktor.

— Nieoceniony człowiek! — dodała hrabina Lidia Iwanowna.

Doktor był bardzo niezadowolony ze stanu zdrowia Aleksego Aleksandrowicza.
Stwierdził znaczne powiększenie wątroby i niedostateczne odżywienie: pobyt u
wód nie dał żadnego rezultatu. Przepisał jak najwięcej ruchu i jak najmniej
pracy umysłowej, a przede wszystkim polecił unikać zmartwień, co było dla
pancjenta równie niewykonalne, jak gdyby zabroniono mu oddychać. Wreszcie
doktor pożegnał się pozostawiając Karenina z przykrym uczuciem, że coś mu
dolega i że nie ma na to rady.

Wychodząc od pacjenta doktor natknął się w bramie na dobrze sobie znanego
Sliudina, szefa kancelarii Karenina. Kolegowali na uniwersytecie i" chociaż
widywali „ się rzadko, cenili się nawzajem i zachowali przyjazne stosunki.
Doktor przed nikim by tak szczerze nie wypowiedział swego zdania o zdrowiu
Karenina jak przed Sliudinem.

— Jakże się cieszę, że pan był u niego — rzekł Sliudin. — Jakoś z nim kiepsko
i zdaje mi się... No i cóż?

— Widzi pan — wyrzekł doktor dając ponad głową Sliudina znaki swemu
stangretowi, żeby zajeżdżał, — Widzi pan — mówił dalej, biorąc w swe białe
ręce palec glansowanej rękawiczki i zaczynając go wciągać. — Spróbuj no pan
zerwać nienapiętą strunę — przyjdzie to panu z trudnością, lecz gdy się ją
napnie aż do granicy jej wytrzymałości i naciśnie choćby tylko jednym palcem —
struna pęknie. On zaś przez swą wytrwałość i sumienność w pracy jest napięty
do ostatecznych granic, przy nie byle jakim nacisku z zewnątrz — zakończył
lekarz podnosząc wymownie brwi. — Będzie pan na zawodach? — zagadną po chwili
i zszedł do karety, która tymczasem zajechała. — Tak, tak, oczywiście, to
zabiera wiele czasu... — odpowiedział na jakieś słowa Sliudina, których nie
dosłyszał.

CTF{kompresja_to_nie_szyfrowanie}

Natychmiast po wyjściu doktora, którego wizyta tak długo trwała, nadszedł
znany podróżnik i Karenin, opierając się na dopiero co przeczytanej broszurze
i wykorzystując swoje dawne wiadomości w tej dziedzinie, olśnił przybyłego
głęboką wiedzą i szerokością światłych poglądów. Jednocześnie z podróżnikiem
zameldowano gubernialnego marszałka szlachty, który przyjechał do Petersburga,
i z którym trzeba było się rozmówić. Po jego odjeździe należało dokończyć
codziennych zajęć z szefem kancelarii oraz pojechać do pewnej wpływowej
osobistości w naglącej i poważnej sprawie. Aleksy Aleksandrowicz zdążył wrócić
do domu dopiero o piątej, przed samym obiadem, który zjadł w towarzystwie
Sliudina, po czym zaprosił go, by z nim razem pojechał do niego do willi i na
wyścigi.

Sam nie zdając sobie z tego sprawy starał się teraz zawsze, by przy jego
spotkaniach z żoną był ktoś trzeci.

